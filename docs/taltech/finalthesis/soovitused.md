## Probleem

See on töö kõige tähtsam osa, millest saab kõik alguse. Kui probleemi pole, siis pole põhjust ka midagi edasi teha. 
Probleem peab olema konkreetne ja selline, mille kohta saab töö lõpus väita, et nüüd on probleem lahendatud. 

Mõnede probleemide puhul võib autor küll väita, et probleem on lahendatud aga alati ei pruugi see väide piisavalt veenev olla.

Kui loodi mingi tarkvara, siis saab selgelt välja tuua, mis on nüüd teisiti, kui palju lahendus aega kokku hoiab vms.

Kui aga näiteks parandati olemasoleva koodi arhitektuuri või muid omadusi on oluliselt raskem kvantitatiivselt hinnata,
kui palju asi paremaks läks või kui palju tehtud tööst kasu oli.

Probleem peaks olema piisavalt keeruline, et keskmisele lugejale ei jääks muljet, et pole palju arutada ja võib kohe koodi kirjutama hakata.

Mida suuremale hulgale probleemi lahendus võiks huvi pakkuda seda parem. Enamasti on probleemi lahendusest huvitatud see ettevõte,
kelle jaoks probleemi lahendatakse aga hea töö puhul peaks lahenduse juures olema ka midagi, millest laiemalt kasu on.

Selles osas ei paku veel lahendusi.


## Hüpoteetiline lugeja

Tüüpiline viga on see, et töö kirjutatakse kellelegi nö ülevaatamiseks (nagu näiteks praktika aruanne), peamise eesmärgiga näidata, 
et tegin piisavalt tööd.

Tegelik hüpoteetiline lugeja on kaastudeng, kes peaks selle töö lugemisest mingit kasu saama. Seega, lugejat ei huvita,
mida teie tegite vaid see, mida tema sellest saab. Samuti ei huvita lugejat tõenäoliselt mingi tehnoloogia või arendusmetoodika kirjeldus. 
Arvata võib, et ka tema oskab Interneti kasutada.
Kõige rohkem võiks lugeja kasu saada siis, kui tal oleks sarnane probleem, millele ta lahendust otsib. Sellisel juhul huvitaks 
lugejat väga ka need potentsiaalsed lahendused, mis ei töötanud. Kui autor kirjeldab lihtsalt lõplikku lahendust, siis see kuigi palju infot ei anna.
Tõenäoliselt ei ole lugeja olukord üks-ühele sama ja seega ei sobi täpselt samad lahendused.

Kui mulle mingi autori valik kõige parem ei tundu, siis tahaksin teada, kui palju alternatiivseid lahendusi ta kaalus. 
Kui autor oskab oma lahenduse kaitseks tuua vaid argumendi „tegin nii, sest ...”, siis enamasti see kuigi veenev ei ole. Kui lahendus töötab, siis kindlasti leiab selliseid põhjendusi või vabandusi.

Kui lugejal ei ole endal vaja sellist probleemi lahendada, siis võiks tööst välja lugeda, kuidas probleemidele süstemaatiliselt läheneda, võttes arvesse erinevaid tegureid ja kaaludes alternatiivseid lahendusi.



## Töö eesmärk

Peab selgelt tulenema probleemist.

Tihti aetakse töö eesmärk segamini probleemi lahendamisega. Probleemi saab lahendada ka näiteks lahenduse sisseostmisega. 

Lugeja ei saa tööst kuigi palju, kui te ütlete, et tegin sellise lahenduse ja toote mõned põhjendused.

Seega on töö eesmärk pigem erinevate lahendusvariantide kaalumine, analüüsimine ja lõpliku lahenduse väljatöötamine. Veenmaks, et teie lahendus ka midagi väärt on, peaks selle ka valmis programmeerima. 

## Analüüs

Analüüs ei peaks olema oma lahenduse kirjeldus ja õigustus. Analüüs tähendab üldjuhul erinevate lahendusvariantide kaalumist ja kui kirjeldate oma valmistehtud lahendust, siis ei ole seal ju erinevaid variante. Selliseid õigustusi pole ka kuigi huvitav lugeda.

Oluliselt parem oleks, kui lugeja juhitakse lõpliku lahenduse juurde ja ta saab autoriga kaasa mõtelda. Ideaalne oleks, kui lugejal ei tekiks kunagi mõtet, et alternatiivne lahendus sobiks paremini vaid talle jääks mulje, et kõik olulised aspektid on läbi kaalutud ja arvesse võetud.

## Lahendus

Ülevaade sellest, kuidas analüüsi käigus välja mõeldud lahenduse kodeerimine õnnestus. Mis töötas nii nagu plaanitud. Milliseid ootamatusi ette tuli. Kuidas olukorra lahendasin. Stiil on sarnane praktika aruandele või päevikule.

## Sissejuhatus

See on üldine jutt probleemi aktuaalsusest. Millest töö räägib ja miks see lugejat huvitama peaks. Detailidesse ei lähe.
Kirjutatakse tavaliselt siis, kui suurem osa tööst valmis ja seega täpselt teada, mis on töö lõplik struktuur ja peamine sõnum.

Pikkus võiks olla umbes üks lehekülg. 

## Tulemused

Kuidas nüüd „maailm parem on”. Siin oleks vaja tuua võimalikult palju selliseid tõendeid, mis ei ole lihtsalt autori subjektiivne hinnang.

Väga heaks tõenduseks on näiteks mõõtmiste tulemused. Sobib ka teiste (nt. kliendid, ülemus, kaastöötajad) arvamuse ära toomine.

## Kokkuvõte

Ülevaade tehtud tööst. Üsna sama asi, mis sissejuhatus aga minevikus. Siin ei ole sellist infot, mida töös varem ei ole olnud.

